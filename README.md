**PGP - Plenarni Građanski Pokret** - političko organizovanje

*_upozorenje: poveći tekst u nastavku, odvojiti vreme i mentalno se pripremiti  
(autor se odriče odgovornosti od moguće glavobolje:)  

Inače **PGP** je takođe skraćenica i za '*Pretty Good Privacy*' - Vrlo Dobra Privatnost, ali ostavimo to na stranu.

**– PREDGOVOR -** (+ 9 Paragrafa/Pasusa)  
Ni objave građevinskih Dokumenta, niti hapšenja Izvođača, kao ni prelazne Vlade, neće rešiti suštinu problema. A to je sam politički ambijent i manjak pravog pluralizma kod izbora. Pogotovo ako na narednim izborima, kad god da budu održani, se dobije sličan rezultat kao do sada. Sa jedne strane pomoću stranačke mašinerije, a drugim delom zbog nedostatka dobre alternative i kvalitetnih opcija.

Radi toga, trenutno akumuliranu energiju treba usmeriti u kreiranje konkretnog pokreta koji može izaći na izbore. Zamena Vlade nije dovoljna, treba krenuti od srži problematike, tj. Narodne Skupštine i (zamalo) narodnih stranaka. Zbog posebne situacije i donekle vanrednih okolnosti, sama ogranizacija a i delovanje treba biti vrlo specifično (detalji u nastavku).

Propagirati pozitivne principe i ideale:
- umesto kulta vođe, praviti kulturu ideja i tražiti dobrog lidera (istorijski tu loše stojimo)
- umesto stranke jednog čoveka sa prevelikim egom, praviti pokret ljudi sa ispravnim mentalitetom
- umesto uske skupine ličnih interesa, praviti široku grupu za javnu korist

Kakvi god rezultati da budu, u svakom slučaju bi doprinelo poboljšanju političkog života na duži rok i sveukupno javne atmosfere u društvu. A čak i ako se plan ne realizuje sasvim, neki elementi protokola mogu poslužiti kasnije u budućnosti.

**– P1 –**  
Protesti su da sada bili dobro organizovani i odlično protekli. Kapa dole studentima za odlično urađen posao. Bitan element je to što su bili široki pa nije bilo mogućnosti da se vođa ili uža grupa targetira, a i mirni pa time otporniji na pritisak.

Do izražaja su došle prednosti **DECENTRALIZACIJE**, pogotovo u početnom periodu razvoja, a i to što su ideje neuništive. Iz toga se izrodila nova nada i sveža energija među ljudima, kao i kritična masa za promene. Takođe podrška naroda vladajućoj garnituri je na minumumu uz tendenciju daljeg opadanja.

Nažalost mnoge postojeće stranke opozicije su kombinacija raštrkanosti, zbunjenosti, nesposobnosti, potkupljenosti, istrošenosti, itd (čast izuzecima). A i većina opozicionih političara ne uliva dovoljno poverenja niti ima puno kredibiliteta, previše su već izlizani.

Zbog toga, ako se želi upotrebiti ovaj momentum (impuls sile), bilo bi poželjno, čak i potrebno, iskoristiti aktuelni trenutak za aktivnije političko delovanje (politička artikulacija). Na dva nezavisna novinska portala je iznenesa dobra analiza situacije uz konstataciju da bi pokret mogao i trebao da izrodi jednu novu građansku platformu. Znači usmeriti i fokusirati potencijalnu energiju u konkretan akcioni plan, i preći u ofanzivu na političkom frontu - društveni revolt i preporod iz bunta. Ali ne u vidu klasične partije već kao široki pokret i građansko Udruženje sa specifičnim ciljevima i na određen rok, a uz adekvatan **Statut**.

**– P2 –**  
Studenti su po definiciji omladina na kojoj svet ostaje a istovremeno budući akademski građani društva. Kao nosioci promena, dosadašnjim akcijama su dali i više nego se moglo očekivati, uložili veliki trud i napor. A kad su već bili spremni dati fakultetsku godinu, treba onda napraviti i zadnji korak prema potencijalnom razrešenju situacije na konstruktivan način.

Prelaz iz '*Studenti u Blokadi* (fakulteta)' u '*Studenti u Deblokadi* (društva)' - preuzeti kormilo radi resetovanja i popravke Sistema. Analogno i ostali građani bi se trebali solidarisati i biti spremni istrpeti eventualne zastoje i nelagodnosti određeni period.

**– P3 –**  
** Načelna ideja je sledeća:

Prvo oformiti Opštinske Studentske Plenume (**OSP**) po opštinama (174 jedinice) koje bi činili studenti iz opština iz kojih dolaze i koji se prijave za učešce. Od 200 000 studenata u Srbiji, broj aktivnih (**Aktivisti** koji se prijave) bi trebao biti oko 5%, znači ~ 10 000. Većina opština ima između 10 K i 100 K ljudi, jedino beogradske opštine imaju i više, do 200 K.

Zavisno od veličine opštine, grupe OSPa treba da čine 30, 60, ili 100 članova. Zatim da oni među sobom proberu po **15** osoba koje bi činile **Studentski Odbor** a primali sugestije od cele grupe koji bi pružala podršku i potrebnu logistiku.

Naredni korak bi bio da se skupe **Nominacije** za političke **Delegate** među stanovnicima opština. Svi studenti a i ostali građani bi mogli nominovati **časne sugrađane**, istaknute komšije, iskusne nastavnike i profesore, viđenije domaćine i uspešne preduzetnike iz svojih lokalnih zajednica. Uslov bi bio da nisu članovi političkih partija, niti da su to bili u zadnjih 5 godina (presek na 01.01.2020.), i da su između 25 i 65 godina starosti - nova lica sa dozom iskustva ali i snage. Vreme je i red da sposobni i inteligentni pojedinci daju svoj doprinos društvu, da naprave iskorak i istupe sa pozadinske klupe. Okupiti **verodostojnu inteligenciju** i sabrati zdravorazumsku pamet. Oni koji prihvate nominacije bi ušli u preliminarni spisak kandidata. Pri tome bi trebali spremiti svoju **Biografiju** i snimak kratke video izjave za objavu.

Zatim bi **Studentski Odbor** (ovih 15 članova) održao javne rasprave o kandidatima. Onda bi kao porota većali i glasali uz bodovno rangiranje delegata od 15 do 1, pa bi prvih 15 ušlo u **Građansku Listu**. Odbor i Lista bi imali Presedavajućeg člana i Sekretara uz rotiranje na svaka 3 meseca kada prethodni Sekretar postaje Presedavajući a bira se novi sekretar. Time se dobija federativni model upravljanja odnosno služenje javnosti i javnom dobru uz brigu o svim slojevima društva.

Sam Studentski Odbor bi bio koordinaciono telo do izbora, a posle kao konsultacioni i kontrolni organ. Detalje strukture i eventualno izmene/dorade ovog modela bi studenti političkih nauka i prava mogli još razraditi, uz asistenciju sa ostalih fakuleta po potrebi. Pored njih, ako bi neko od studenata iz Odbora hteo politički se angažovati direktno može uz uslov da je završna godina fakulteta ili apsolvent. Još jedno pravilo da maksimalan broj studenta na građanskoj listi može biti do 3. Njih bi sam Odbor trebao potvrditi većinom glasova i npr ako u nekoj opštini dvoje izaberu onda bi iz grupe Nominovanih birali prvih 13 umjesto 15.

Iz Liste **Delegata** bi se birali 3 do 6 (zavisno od veličine opštine) osoba koji bi bili **delegirani Predstavnici**. Njih bi birali zajedno **Studentski Odbor** i **Građani Delegati** (skup od 30 ljudi: 15+15). Delegati sa liste bi bili kandidati za Skupštine Opština, a odabrani Predstavnici bi bili kandidati za Narodnu Skupštinu. Predstavnici koji dobiju mandat bi pola poslaničke plate odvajali za studentski Fond odakle bi se stipendirali npr studenti bez roditelja i oni iz porodice sa 4 ili više dece.

Eventualno bi se mogle formirati po opštini i dodatno grupe od 5 ili 10 starijih akademskih građana preko 60 godina. Oni bi činili jedno savetodavno veće, kao neki senat (radi iskustva), mada ovo i nije toliko neophodno, neka bude opcionalno. Pri tome, posvećeni profesori bi mogli pružiti diskretno mentorstvo studentskim grupama.

**– P4 –**  
Korisno je napraviti online Forum (plus *GoogleForms*) gde bi i ostali studenti a i građani imali priliku iznositi ideje i predloge. Studenti ITa ili tehnički vični ('*tech-savvy*') pojedinci bi mogli napraviti '**GitHub**' repozitorijum za **PGP Projekat**. Tu bi bio kao Otvoreni Kod političkog udruženja (*Političko_Programiranje*) radi lakšeg usaglašavanja, efikasnije saradnje i organizacije informacija. Sve da bude javno uz određeni broj moderatora koji bi obrađivali predloge i određivali status Zadataka ('*Issues*') na osnovu aktivnosti, podrške, glasanja i doprinosa. Sadržaj političkog programa i agende da se izloži na *GitDocs* ('*markdown*' dokumenti) - **Digitalni Manifest**, kao i plan rada u vidu mape puta ('**RoadMap**'). Zatim bi se mogao uzeti odgovarajući domen i napraviti web sajt (hosting isto Git Pages).

Da to bude kao neki novi političko-građanski pokret/projekat baziran na modernim i donekle progresivnim načelima. Plan ne treba skrivati već naprotiv sama transparentnost da bude zaštita. Slično kao što se kod kriptografije ne krije algoritam koji je javan, već samo privatna lozinka, a poruka opet bude sigurna i autentična.

**– P5 –**  
Suština bi bila na **Distribuiranosti** i na **Odozdo-ka-Gore** ('*Bottoms-Up*') pristupu organizovanja (veći nivo demokratičnosti). Takođe u tom smislu važan segment bi bila **digitalizacija** organizovanja i koordinacije delovanja. Upotrebiti kvalitetne platforme za javnu razmenu ideja, diskusija, kritičku analizu diskursa, online glasanje itd. Chat aplikacije Telegram i Signal mogu biti od koristi, u kombinaciji privatnih grupa i javnih kanala. Bio bi potreban i određen rad na terenu da svako iskoristi kontakte i poznanstva, širenje reči od usta do usta. Tu bi bilo dosta logistike i operativnog posla koje treba izneti.

Medijski objaviti proglas osnivanja i redovno izveštavati o napretku i dešavanjima (imati redovni feed na društvenim mrežama). Znači iskoristiti institucije u svoju korist i na legalan način promeniti nelegitiman sistem koji je stavio šape na sve pore društva i koči napredak.

**– P6 –**  
Nadalje, javno zahtevati od vlasti raspisivanje vanrednih izbora (i lokalnih i republičkih) za decembar 2025 (ni prerano niti prekasno, taman i prethodni bili u decembru 2023). Alternativno, izvodljivo je i ako bi bili u septembru. Dok za jun, što je režim predlagao, je prerano da se sve stigne posložiti. Uglavnom ako bi se krenulo u ovom smeru već od početka aprila treba dati pun gas na realizaciji ove Inicijative.

Takođe od postojećih opozicionih stranaka pre izbora tražiti javno (Glasno i Jasno) obećanje da će podržati **Građanski Pokret**. I to na način da ako njihovi glasovi budu potrebni za većinu za formiranje Vlade da će biti spremni glasati za istu sve i ako ne uđu u nju iz bilo kojih razloga, bilo tehničkih ili ideoloških (efektivno unapred uplanirati potencijalno manjinsku vladu). Oni koji to ne prihvate se indirektno sami etiketiraju kao lažna opozicija, pa neka vide kako će proći na izborima.

Ako se nakon izbora uspe skupiti odgovarajuća većina za novu Vladu, od aktuelnog predsednika očekivati ostavku. Alternativno na novoj skupštini se može razmatrati glasanje o razrešenje sa dužnosti, uz nove predsedničke izbore tokom 2026, u suprotnom 2027 kada ističe mandat.

Vlada bi u velikoj meri bila **ekspertska**, na način da pola ministara bude odabrano iz grupe poslanika, a za drugu polovinu ministarstava mandate dati poznatim stručnjacima iz adekvatnih profesija.

* Akcija možda izgleda nestandardno ali je u potpunosti u skladu sa zakonskom regulativom.

NAPOMENA: Ako se već sada napravi neka prelazna vlada, ne škodi, ali to ne menja posebno izneseni plan.

**– P7 –**  
Svi Predstavnici bi dali javnu i potpisanu izjavu (snimiti izjave) da će eventualni specifičan mandat držati do 2 godine, umesto redovnih četiri, tj da će već u 2027. godini biti raspisani novi standardni parlamentarni izbori. Na neki način ovo bi bila privremena i prelazna re-ogranizacija državne uprave.

Nakon toga ako se pokret ne bi rasformirao onda bi mogao transformisati u regularnu političku partiju shodno većinskom mišljenju. Mnogi bi se vjerovatno povukli (uradili su svoj dio posla), oni koji žele bi mogli ostati a treći napustili, pošto verovatno neće svi biti skroz iste političke misli. Ipak mogla bi se u dobroj meri zadržati decentralizovana struktura organizacije koliko bude praktično.

Do tada ima dovoljno vremena da se neke stvari poslože u državi, politički život reformiše a novi ljudi i budući lideri isprofilišu. Takođe da se Program proširi (u nekim stvarima  i pojednostavi), koncept detaljnije razradi i pokret preciznije usmeri. Generalno time bi se uspostavio viši standard za politički angažman, i za sadašnje a i buduće partije. Da to bude kao neko svetlo na kraju tunela izlaz iz političkog sumraka, otklon od medijske mašine i prašine.

**– P8 –**  
Sto tiče samog političkog programa i načelno ideologije (pozicija na mapi političkog spektra) optimalno bi bila neka Sredina. Kao prvo **politički Centar** predstavlja i filozofski zlatnu sredinu, a drugo može skupiti najveću podršku zbog svoje širine. Ovo je taktika koju i sama vlast donekle primenjuje samo to rade na pogrešan način (površno i populistički) i sa lošom namjerom (želja za moći). Ipak ništa ne sprečava da se ta strategija upotrebi i na dobar način za benefit svih stanovnika.

Pošto je Srbija i dalje prilično podeljeno društvo oko nekih bitnih stvari treba biti oprezan i imati takta za stavove i levice i desnice, umerene naravno. Suština ovog Pokreta je prvenstveno na Unutrašnjem planu, u Ino-politici ne treba previše odstupati od dosadašnjeg kursa da se ne pravi odmah nova komplikacija. U ovom trenutku za time nema potrebe niti je pravo vreme za naglu promenu strateških odluka, ostati u tradicionalnom okviru. A sa druge strane neophodno je definisati određenu osnovu platforme, jer mora postojati neki minimum zajedništva. Takođe ako bi uskoro nastala potreba da se donose odluke vezano za te teme bitno da postoje neke okvirne smernice. Srpski ‘zoon politikon’ je i dalje egzotično društevno biće.

Shodno tome nekoliko teza:

Što se tiče domaće scene i administrativnog aspekta:  
- Jači i aktivniji rad na borbi protiv korupcije (sajt za anonimne prijave, strožije kazne)
- Razvoj snažnijeg sistema za nadzor i kontrolu zapošljavanja i pravila konkursa 
- Veći nivo transparentnosti javnih nabavki uz redovne revizije bez najave
- Uspostavljanje novih pravila rada i poslovanja javnih preduzeća uz veći nivo transparetnosti i interne i eksterne(javne) kontrole - 'Checks and Balances'
- Postepeno smanjene suvišne birokratije, pojednostavljenje procedura i povećanje efikasnosti javne uprave

U kontekstu nacionalnih interesa tu bi mogli izdvojiti odnosi prema:  
- EU - nastaviti bržim tempom sa evropskim standardima, stvari koje su korisne i dobre za Srbiju sve i da ne postoji Evropska Unija
- Rusija - s obzrim da se i sukob u Ukrajini približava kraju zadržati dozu neutralnosti bez sankcija
- Kosovo - ostati pri poziciji ne priznavanja nezavisnosti ali težiti boljim odnosima u praksi i saradnji u regiji (bez širenja mržnje, netrpeljivosti i huškanja)
- RS - kontinualno podržavati Republiku Srpsku kao autonomni entitet sa svojim ustavnim nadležnostima unutar dejtonske BIH 

Ekonomske tačke se mogu ugrubo svesti na:  
- Umereno liberalni i klasični ekonomski konzervativizam (socijalno-demokratska verzija)
- Staviti fokus na fiskalnu disciplinu uz manji deficit i smanjenje Ino duga
- Raditi na eliminisanju zaduživanja i bez kredita za tekuću potrošnju i krpljenje budžetskih rupa
- Zaduživanje da bude dozvoljeno samo za kapitalne investicije i ulaganje u javnu infrastrukturu
- Uvesti progresivniji model oporezivanja dobiti i isplate dividende. Npr firme preko milion eura godišnje dobiti da imaju nešto veću marginalnu stopu, a smanjiti poreze za male preduzetnike.
- Razmotriti negativni porez na prihode kao efikasniji način doprinosa za nezaposlenost koji ipak motiviše ljude da rade više
- Napraviti Fond za Razvoj odakle bi se davali podsticaj za razvoj privrede u vidu: jednokratnih i nepovratnih sredstava za osnivanje novog biznisa i startup-a(po državljaninu uz obavezan i smislen biznis model), beskamatnih pozajmica za povećanje efikasnosti firme, i sa niskim kamatama uz grejs period za ulaganja u širenje poslovanja.
- Povećati subvencionisanje kredita za prvu nekretninu za mlade bračne parove

Zaključak: Držati se real-politike sa racionalnim stavom i uz razuman pristup. Za veće stvari ostati principijelan a za sitnije biti blagi pragmatik.

Za kraj dodati kako treba uvek i svugde redovno **naglašavati**: Svrha svih javni službi u državi je da služe javnosti i društvu, znači oni su zaposlenici i radnici, sluge građana, a ne obrnuto. Političare finansiraju stanovnici iz poreza koje plaćaju i ako rade loše treba ih otpustiti sa pozicije tj. dati im otkaz sa funkcije, a naći bolje, i menjati ih redovno (jer moć kvari).

**– P9 –**  
Voleo bi da čujem mišljenja ostalih o ovoj ideji i povratnu korespodenciju.

Možete slobodno ovaj Otvoreni Dopis i link proslediti prijateljima, kolegama, studentima, profesorima, novinarima, aktivistima i ostalima.

Živite dugo i uspešno!

Recimo da je ovo jedan **#IPP - Inženjerski_Pristup_Problemu** i pokušaj Rešenja (od strane kritički nastrojenog milenijalca - najveća generacijska grupa)

DOPUNA: sažetak konstruktivnih komentara ..
______

Objavljeno: 2025-03-21 od strane: *longterm_thinker21* (analitičar za dugoročnu budućnost i 21. vek)  
U potpisu (enkriptovano): yGOSIil713lExCP0OMy5nw==
